### Referaatti Esa Kortelaisen kandityöstä Jatkuva eksperimentointi ohjelmistokehityksen tukena


Kandidaatin tutkielman aiheena on eksperimointi ohjelmistokehityksessä, eli se, miten testausta, kokeilua ja kehitystä voidaan tehdä tehokkaasti ja lisäarvoa tuoden ohjelmistokehityksessä. Tutkielmassa on otettu mallimetodiksi Lean-malli tai ajattelu. Sen keskeisenä periaatteena on asiakkaan arvostaminen ja ajattelevaan työntekijään panostaminen. Lean-ajattelussa tehtävänä on siis tavoittaa ja palvella asiakasta mahdollisimman hyvin. Ohjelmistotuotantoon soveltaessa sen keskeisinä periaatteina voi pitää seuraavia: optimoi kokonaisuus, älä haaskaa, rakenna laadukkaasti, opi jatkuvasti, tuota nopeasti, osallista jokainen, kehity koko ajan paremmaksi. 

Tutkimuksen toisena kiinnepisteenä on Lean-ajattelun ja startup-kulttuurin kohtaaminen. Tällöin Lean-ajattelua kuvaa ketteryys. Asiakkaat tulee ottaa jo heti alussa mukaan ohjelmiston kehittämiseen ja heiltä saatu palaute ja data heti käyttöön ohjelmistokehityksessä. Vaikka aikaa ja rahaa kulutetaan tehokkaaseen kehitystyöhön, mutta asiakkaiden tarpeita ei oteta huomioon, se usein johtaa ohjelmistoyrityksen epäonnistumiseen. Tuotekehityksen tulee olla läheisessä yhteydessä liiketoimintasuunnitelmaan. Liiketoimintasuunnitelmaa ja -strategiaa pyritään muokkaamaan BML-syklillä, eli Build, Measure, Learn, suomeksi rakenna, mittaa, opi. Yrityksen tulee siis koko ajan olla tietoinen siitä, tarjoaako se sellaisia ratkaisuja joita asiakkaat haluavat. Asiakkaiden ottaminen mukaan kehitysprosessiin on siksikin tärkeää, että jos itse tuotekehitys pysyy vain kehittävän ryhmän sisäiseksi prosessiksi, saatetaan usein suosia ratkaisuja, jotka ovat turvallisia ja riskittömiä, jonka seurauksena käsissä voi olla tuote, joka on jo valmiina vanhentunut ja asiakkaalle hyödytön. Toisaalta saatetaan kehittää ominaisuuksia, jotka eivät lopulta koskaan päädy valmiiseen tuotteeseen. Tehokkaan asiakasdatan keräyksen ansiosta tuotantoprosesseja voidaan virtaviivaistaa, ja resursseja säästyy. Palaute on myös nopeaa ja tarpeettomiin ominaisuuksiin kulutettu aika vähenee, joka säästää kehitystiimiä turhautumiselta.  Tällaisen asiakasdatan keräämisen avulla sekä asiakkaat ja kehittäjät motivoituvat ominaisuuksista, joiden hyöty perustuu kerättyyn ja konkreettiseen tietoon mielipiteiden ja arvauksien sijaan.
